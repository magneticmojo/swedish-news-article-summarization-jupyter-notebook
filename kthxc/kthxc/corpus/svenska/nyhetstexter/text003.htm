<HTML>
<HEAD>
<TITLE>Man anhållen misstänkt för mord</TITLE>
<META HTTP-EQUIV="textinfo" CONTENT="Författare: |Publicerad: 2003-04-28|URL: http://www.svd.se/dynamiskt/Inrikes/did_5346217.asp|Copyright: TT">
</HEAD>
<BODY>
<B>Man anhållen misstänkt för mord</B>

En 24-årig man påträffades på söndagskvällen död i en källare i Björkhagen i södra Stockholm.
Mannen hade skjutits med ett skott i huvudet.
Polisen uteslöt först inte att det kunde röra sig om ett självmord, men när teknikerna kom till platsen uppgav de att det var något "som inte stämde".

En 28-årig man greps på platsen och anhölls sedan misstänkt för mord.

Stationsbefälet på Söderortspolisen, Christer Sjöborg, vill inte kommentera vad det är som tyder på att det handlar om mord.

24-åringen anmäldes i fredags försvunnen av sin flickvän, som bor på den adress där mannen hittades.
När 24-åringen lämnade lägenheten fanns både flickvännen och den 28-årige mannen där.

Den döde anträffades vid 20-tiden på kvällen.
28-åringen och fästmön ska ha ringt efter ambulans.

Enligt den första iakttagelsen som gjordes av ordningspolisen såg det ut som att mannen fått ett skott i bakhuvudet.
Tekniker som undersökte mannen på plats kan inte säga säkert om det är i bakhuvudet som skottet tagit.
Det var tidigt på måndagsmorgonen inte fastslaget hur länge mannen varit död.

Vapnet, en pistol, hittades på platsen.

28-åringen anhölls vid tretiden på natten.
Han nekar till anklagelserna.
</BODY>
</HTML>
