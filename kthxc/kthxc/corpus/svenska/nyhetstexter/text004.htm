<HTML>
<HEAD>
<TITLE>Nytt krig hotar i Afghanistan</TITLE>
<META HTTP-EQUIV="textinfo" CONTENT="Författare: Jan Blomgren|Publicerad: 2003-04-28|URL: http://www.svd.se/dynamiskt/Utrikes/did_5346756.asp|Copyright: SvD.se">
</HEAD>
<BODY>
<B>Krigsherrar åter mot makten i Afghanistan</B>

När USA nu är på väg in i ett uppbyggnadsskede i Irak talar man gärna om framgångarna i efterkrigstidens Afghanistan.
Men det positiva talet om stabilitet i Afghanistan är drömbilder, i praktiken är utvecklingen på flera sätt skrämmande.
Risken för ett nytt inbördeskrig bedöms som akut.

<B>Rapporter de senaste</B> veckorna från olika människorättsorganisationer talar ett entydigt språk:
De lokala krigsherrarnas makt ökar, Hamid Karzai blir en alltmer beskuren president, laglösheten sprider sig och talibanerna har åter börjat etablera sig i södra landsdelen.
- Det internationella samfundet har tillåtit lokala befälhavare att ta kommandot i stora delar av landet.
Soldater och poliser som utbildats av USA för att hjälpa till med ordningen kidnappar och våldtar regelbundet pojkar och flickor i huvudstaden Kabul, sade Loubna Freih när hon i New York presenterade en dyster rapport från Human Rights Watch i förra veckan.
Carl Söderbergh, generalsekreterare för den svenska sektionen i Amnesty International, har just avslutat en studieresa i Afghanistan.
Efter ett hundratal intervjuer på 19 olika platser är han besviken och förfärad vid en sammanfattning av intrycken.
- Den viktigaste läxan är att Afghanistan inte är den succé som USA, FN och vissa andra påstår.
En vanligt återkommande kommentar från flyktingar som återvänt är "tänk om jag vetat om detta i förväg", säger Carl Söderbergh.
För majoriteten av de miljoner flyktingar som återvänt från i första hand Pakistan och Iran handlar det om två stora problem:
Den personliga säkerheten och ekonomin.

<B>Flera bedömare uppskattar</B> att omkring två tredjedelar av Afghanistan är så instabilt och oroligt att det är farligt att färdas där.
Efter mordet på en Röda Kors-delegat i provinshuvudstaden Tirin Kot för en knapp månad sedan har nästan allt internationellt hjälparbetet söder om Kabul upphört.
- Även i norr är det oroligt.
Vid ett tillfälle fick vi vända tillbaka vid en provinsgräns på grund av öppna strider mellan två olika klaner inom norra alliansen.
När dessa inte kan samarbeta och det dessutom talas om återvändande talibaner i södra delen ökar förstås risken för inbördeskrig, säger Carl Söderbergh.
Carl Söderbergh har mångårig erfarenhet av att arbeta i regionen och är därför inte förvånad, snarare bedrövad och besviken.
Bland annat fick de positiva signaler som getts i samband med att flyktingar återvänt hem en annan klang.
- Det var slående att så många flyktingar inte hade någon bra information om situationen i landet.
Dessutom är flytten uppenbarligen inte så frivillig som många tror, många flyktingar vi mötte hade tvingats tillbaka med våld.
Från Iran har till och med familjer splittrats när de skickats i väg, säger Carl Söderbergh.
Trots att hemvändande flyktingar i en del byar etablerat sig och börjat bruka jorden skickade de tillbaka sina söner till Pakistan.
- I en liten by vi besökte hade tio eller elva familjer skickat sina söner till Pakistan eftersom pojkarna riskera att bli tvångsrekryterade till någon lokal krigsherre.
Företeelsen är inte ny, snarare ett traditionellt sätt för ortens befälhavare att skaffa nya soldater.
Men att det fortfarande förekommer visar att president Hamid Karzai inte har något att säga till om utanför Kabul.

<B>I en nyutkommen</B> rapport om Afghanistan kallar Emma Sandström, forskare vid FOI, Karzai för "mer en borgmästare i Kabul än ledare för landet".
Andra bedömare går än längre och menar att "Karzai bara styr över några regeringskvarter i Kabul".
- Det är en gradvis förruttnelseprocess som pågår med alldeles för många paralleller med utvecklingen i början av 1990-talet.
Afghanernas liv har åter devalverats till kostnaden för en Kalasjnikovkula, säger Afghanistankännaren Peter Hjukström.
Även i "skyltfönstret mot Väst", huvudstaden Kabul, har laglösheten ökat de senaste veckorna.
Afghaner som utbildats till soldater och poliser hjälper dagtid till med ordningsfrågor, men ägnar sig nattetid, enligt flera uppgifter, till ren banditism.
Tack vare de 5 000 soldaterna i FN-sponsrade säkerhetsstyrkan Isaf hålls en viss ordning, men även dessa från början populära soldater börjar nu i allt högre grad utsättas för hot.
Personer som nyligen besökt Afghanistan vittnar om att "det internationella intresset i allt högre grad fokuseras på Irak".
- När jag besökte Kabul för ett år sedan och upplevde den första euforin förväntade jag mig att världssamfundet den här gången skulle ta Afghanistan på större allvar, men nu känns det inte så, säger Carl Söderbergh.
</BODY>
</HTML>
