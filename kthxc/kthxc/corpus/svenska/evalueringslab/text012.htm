<HTML>
<HEAD>
<TITLE>Euromotstånd upprör s-toppen</TITLE>
<META HTTP-EQUIV="textinfo" CONTENT="Författare: Ola Billger|Publicerad: 2003-04-28|URL: http://www.svd.se/dynamiskt/Inrikes/did_5346606.asp|Copyright: SvD.se">
</HEAD>
<BODY>
<B>Tid för rättning i EMU-ledet</B>
Allt fler kända socialdemokrater samlas på nej-sidan.
Samtidigt leder emu-motståndarna i stort opinionsundersökningarna.
Men nu måste det bli rättning i s-leden, menar socialdemokratiske partisekreteraren Lars Stjernkvist.

<B>De senaste</B> opinionsundersökningarna visar att varannan svensk i dag säger nej till euron.
Gapet till ja-sidan har fördubblats på bara en månad.
När tunga socialdemokrater går över till nejsidan blir det obegripligt, säger Lars Stjernkvist till svd.se.
- Har man haft en lång process och inte anmält avvikande uppfattning, då förväntar jag mig att de ledande politikerna hjälper till att genomföra det som partiet kommit fram till.
Jag vill inte nämna några namn men det har ju varit några de senaste dagarna som har antytt att de kommer att rösta nej.
Och det blir för mig obegripligt.

<B>Varför då?</B>
- Har man inte sagt det tidigare så blir det för mig obegripligt om man nu tar ställning för ett nej.
Då blir jag orolig att vi devalverar den interna demokratins betydelse och kongressernas betydelse.
Lars Stjernkvist poängterar att han inte vill sätta munkavle på någon, men vill att man "i tid talar om att man inte delar den uppfattning som partiet har.
Och dessutom behöver man inte delta i en kampanj om man är ledande företrädare".

<B>Att näringsminister</B> Leif Pagrotsky är emot ett svenskt medlemskap i EMU är känt sedan länge.
Men nyligen skrev han en artikel i den socialdemokratiska debattidskriften Tiden.
Där beskrev han euron som en "machovaluta som drar på oss onödig arbetslöshet".
Den artikeln skickade en rysning genom den socialdemokratiska toppen.
Enligt vad svd.se erfar var det heta diskussioner på regeringssammanträdet i torsdags och partistyrelsemötet i fredags kring om man som minister kunde argumentera för ett nej samtidigt som s-linjen är ja till euron.

<B>- Man har tagit</B> ett steg om man skriver en artikel.
Man kan inte förneka det man har sagt och alla vet var han står, men att då förse nej-sidan med nya, färska citat är ju inte förenligt med en ambition att inte delta i en kampanj, säger Lars Stjernkvist.
Samtidigt har kulturminister Marita Ulvskog, som röstar nej till euron, fått veta av s-toppen att det är olämpligt att hon debatterar mot ja-anhängaren och folkpartisten Marit Paulsen, erfar svd.se.

<B>Oenigheten om</B> kommunalkonflikten skulle få allvarliga effekter om det blir oklart var s står i fördelningspolitiken:
- Det finns socialdemokrater på bägge sidor som är oense om det ska vara x eller y procent i lönehöjning.
Men om det leder till att man är oklar över vad vi som rörelse tycker, då får det allvarliga konsekvenser.
Det får inte råda någon osäkerhet om att vi som parti står bakom dem som kämpar för bättre villkor för de som jobbar inom vård och omsorg, säger Lars Stjernkvist.

<B>Nu är det inte bara</B> EMU-debatten och kommunalstrejken som spökar inom socialdemokratin.
Regeringen har ägnat sig åt en lång rad kovändningar i olika frågor, menar kritikerna.
Det handlar om "åtgärderna för att få bukt med de höga sjuktalen, om taken i socialförsäkringarna, om buffertfonder, om narkotikapolitiken och om kriget i Irak".
Och det är inte moderaterna som står för den uppräkningen, det är LO-ekonomen Irene Wennemo i senaste numret av Tiden.

<B>De stora skiljelinjerna</B> går inte mellan partierna utan mellan vad "regeringen och framförallt statsministern tycker dag ett och dag två", skriver hon.
- Det har varit en debatt om huruvida vi har svikit eller inte.
Vi sade flera saker i valrörelsen.
Men vi sade en sak som är oerhört grundläggande: om man inte har kontroll över ekonomin så blir alla andra ambitioner bara tomt prat, säger Lars Stjernkvist.

<B>Att återställa</B> nivån i sjukersättningen från 78 till 80 procent så fort som möjligt är angeläget, menar Lars Stjernkvist.
- Men kom ihåg att det finns mycket annat.
Och jag tänker inte göra det till priset av att vi tvingas backa på annat som vi har sagt, exempelvis förstärkningar i skolan.
Och hamnar vi i en situation där vi måste välja mellan fler vuxna i skola och höjda tak eller höjd ersättningsnivå, då väljer jag fler lärare.
Det är viktigt att säga, och det är en grundläggande prioritering.
</BODY>
</HTML>
