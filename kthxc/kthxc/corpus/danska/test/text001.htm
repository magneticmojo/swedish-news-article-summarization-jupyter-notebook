<HTML>
<HEAD>
<TITLE>Den Røde Hær er syg</TITLE>
<META HTTP-EQUIV="textinfo" CONTENT="<B>Testtext</B> Origin: DanskaBerlinske.99-04-16.doc
|NO: 1B.
|KEYWORDS: Kosovo-krigen, Rusland, militær
|SUBT: Risikoen for at Rusland involverer sig militært i Kosovo er meget lille">
</HEAD>
<BODY>
<B>Den Røde Hær er syg</B>

Billedet af unge patriotiske russere , som i disse dage melder sig frivilligt til Kosovo-tjeneste i højrefløjens interimistiske rekrutteringskontorer , svarer slet ikke til den lunkne begejstring , der normalt karakteriserer kontakten med den russiske hær .
Følgen af syv års økonomisk sammenbrud med betydelige nedskæringer af forsvarsbudgettet er en konstant mangel på stort set alt :
Det kniber med materiel og forsyninger ; der er ikke udbetalt løn til soldaterne i månedsvis , og hærledelsen er blevet ineffektiv og korrupt .
Kampvognsenheder , som burde uddannes og trænes , lusker omkring i stedet for og tjener småpenge ved kartoffelhøsten , og korrupte generaler udnytter soldaterne som fri arbejdskraft , når deres datjaer skal vedligeholdes .
Ubehersket chikane og materiel nød venter de unge , som ikke kan undgå værnepligten .

Drab , selvmord og pervers magtmisbrug danner en deprimerende ramme om den russiske soldats hverdag .
Sidste år tog knap 500 soldater deres eget liv .
Ruslands 1,2 mio. store hær suppleres hvert halve år med 150.000 nye rekrutter .
Der findes imidlertid ikke noget fuldstændigt billede af , hvor mange der slipper for den to- til treårige militærtjeneste .
15 procent gider slet ikke respondere på sessionsindkaldelsen og andre 20 procent bliver kasseret af helbredsmæssige grunde , og  kun godt halvdelen af dem , der møder op til session , bliver efterfølgende indkaldt til militærtjeneste .
Men flere og flere unge russere nægter at lade sig hverve .
Eller de deserterer i stort tal .

Sygdom er en reel grund til at undgå militærtjeneste , men fup og svindel trives godt på begge sider af sessionspanelet .
Som ved så mange andre korrupte offentlige instanser i Rusland betales der også under bordet til mange af militærlægerne og officererne ved mønstringskontorerne .
Den Røde Hærs rekrutteringsgrundlag er derfor blevet ekstremt proletariseret i takt med den nyerhvervede markedsøkonomiske opfindsomhed og i en sådan grad , at det har fået alvorlig social slagside .
De indkaldte rekrutter kommer hovedsagelig fra den laveste russiske socialklasse , fra familier med lav indkomst og uden uddannelse og oftest fra landdistrikterne .
Som et resultat heraf er mange af rekrutterne fattigdoms- og fejlernæret , nogle med latente former for kroniske sygdomme , andre med en psykisk påfaldende og næppe helt aldersrelateret adfærd .

Den sociale slagside forstærkes i øvrigt også af , at der i dag i hæren findes stofmisbrugere , alkoholikere og kriminelle i større antal end tidligere .
I grove træk kan man sige , at potentielt usunde unge rekrutteres til at udgøre kernen i det russiske forsvar .
I de sidste vintermåneder har der været tale om et alarmerende stort antal indlæggelser blandt de værnepligtige i den nordvestlige region af den russiske føderation .
Og sygestuerne er proppede med patienter med øvre luftvejslidelser og lungebetændelse , tilstande som kan kompliceres på grund af mangelfulde forsyninger af medicin .
Bortset fra utilstrækkelig og dårlig mad giver mangelen på selv de mest basale fornødenheder en yderligere sygdomsrisiko .
Mange soldater får kun udleveret »n uniform , som de går med i ugevis - ja endda i måneder - uden at kunne få den vasket og uden andre former for hygiejniske forholdsregler .

Kasernebygningerne er ikke ordentligt opvarmede og temperaturen kun få grader højere end udendørs .
Soldaterne fryser om natten , selvom de ligger med overtøjet på .
Efter øvelser har de heller ikke mulighed for at tørre deres tøj , og det er almindeligt med konstant vådt tøj og våde støvler .
Den russiske koldkrigsretorik i forbindelse med Kosovo-konflikten er derfor varm luft .
Risikoen for at Rusland involverer sig i en ny krig er meget lille , alene af den grund at det russiske militær slet ikke matcher NATOs high-tech niveau .
</BODY>
</HTML>
