<HTML>
<HEAD>
<TITLE>Få kvinnor i bolagsstyrelser</TITLE>
<META HTTP-EQUIV="textinfo" CONTENT="Författare: Jonas Leijonhufvud|Publicerad: 2003-04-28|URL: http://www.svd.se/dynamiskt/Naringsliv/did_5347051.asp|Copyright: SvD.se">
</HEAD>
<BODY>
<B>Glest med kvinnor i koncernledningar</B>
Storbolagen rekryterar fler kvinnor till sina styrelser än någonsin tidigare.
Men koncernledningarna förblir mansdominerade.
Närmare hälften av A-listans 26 mest omsatta bolag saknar helt kvinnor i sina koncernledningar, enligt en genomgång som SvD Näringsliv har gjort.

Kvinnor utgör kring en tredjedel av koncernledningarna i FS-Banken, Electrolux, Atlas Copco och SEB.
Men dessa bolag är undantagen som bekräftar regeln.
Tolv av A-listans 26 mest omsatta bolag saknar helt kvinnor i ledningen och nio bolag har endast en kvinna i ledningsgruppen, enligt SvD Näringslivs genomomgång av börsbolagens årsredovisningar för 2002.

Den genomsnittliga andelen kvinnor bland A-listans mest omsatta bolag är 9,5 procent, vilket är aningen lägre än för börsbolagen i stort.
- Jag är inte förvånad.
Ju större bolaget är, ju färre kvinnor finns det på toppositionerna, säger Pernilla Petrelius, doktorand vid Handelshögskolan och expert på rekryteringsprocesser inom stora företag.

Till skillnad från styrelsen, som representerar ägarna, är koncernledningen bolagets eget beslutsorgan.
Den består oftast av verkställande toppcheferna, exempelvis vd, vice vd:ar och divisionschefer.
Allt fler bolag tar även med personalchefer, strategichefer och informationschefer i ledningen vilket ofta resulterar i fler kvinnor.
Storleken varierar mycket.
I denna jämförelse bestod de minsta ledningsgrupperna av sex personer och den största av 17.

Storleken är viktig, men den kan inte förklara alla skillnader mellan bolagen.
Autoliv, Holmen, Stora Enso och Swedish Match har exempelvis alla mellan 11-12 personer i sina ledningsgrupper och samtliga är män.
- Många tekniska företag är mycket mansdominerade och arbetar inte med att få fram kvinnliga chefer internt, konstaterar Pernilla Petrelius.
För bolagen med flest kvinnor är fallet ofta det motsatta.
- Flera av dessa bolag har identifierat bristen på kvinnliga chefer som ett problem och jobbat aktivt för att förändra det.
FS-Banken, SEB och Electrolux är alla exempel där initiativ tagits från den verkliga toppen, säger Petrelius.

Av genomgången framgår att det finns stora skillnader mellan branscher.
Bankvärlden har flest kvinnliga chefer medan verkstadssektorn är betydligt mindre jämställd.
Ett undantag är bankjätten Nordea vars ledningsgrupp består av åtta män och noll kvinnor.

- En av orsakerna är Nordeas fusioner de senaste tre åren.
Det har varit viktigt att säkra personer med lokal förankring och kännedom i alla de nordiska länderna, säger Erik Evren, informationschef på Nordea.
- Men vi arbetar mycket med dessa frågor och har flera program, bland annat mentorprogram, som går ut på att coacha fram kvinnor till ledade befattningar.
</BODY>
</HTML>
