<HTML>
<HEAD>
<TITLE>Strejken påverkar barn och operationer</TITLE>
<META HTTP-EQUIV="textinfo" CONTENT="Författare: |Publicerad: 2003-05-07|http://www.svd.se/dynamiskt/Inrikes/did_5422401.asp|Copyright: TT">
</HEAD>
<BODY>
<B>Strejken påverkar operationer</B>

Barn blev utan dagisplats, och skoleleverna utan mat och städning när tredje vågen av Kommunals strejk sköljde in över 14 kommuner och åtta sjukhus på måndagen.

Samtidigt lade Kommunal flera nya strejkvarsel på måndagen.

Med bara en vecka kvar till Kommunals storstrejk - då samtliga medlemmar i över 60 kommuner tas ut i strejk - var Landstingsförbundets direktör Annelie Löfqvist på måndagen pessimistisk om att hitta en lösning tills dess.

Samtidigt kom nya varsel på måndagen för fyra avdelningar på Helsingborgs lasarett som varslas om strejk från den 20 maj till och med den 26 maj.

Tidigare under måndagen varslade Kommunal också om en tills vidare strejk vid matsalarna på Falu Lasarett med början den 19 maj.

Sju kommuner fick under måndagen smaka på följderna då större delen av Kommunals medlemmar där gått ut i strejk.
I ytterligare sju kommuner drabbades barnomsorgen.

I Motala hettades stämningen upp sedan politiker utfört arbetsuppgifter som Kommunals medlemmar normalt skulle gjort.
Minst sju skolor låstes upp av politiker i stället för av vaktmästare, och 60 000 sommarblommor vattnades och luftades i drivhus på orten.

Vid åtta sjukhus i Kalmar län, Örebro län och Uppsala län gjorde förhandsplaneringen att verksamheten bedömdes under kontroll trots strejken.
Men vid universitetssjukhuset i Örebro tvingades man ställa in 190 operationer.
Främst drabbades höft- och knäledsoperationer.

På Uppsala akademiska sjukhus strejkade cirka 150 anställda varpå 65 vårdplatser stängdes helt.

Sex av elva operationssalar vid länssjukhuset i Kalmar stängdes också till följd av strejken.
65 anställda hade där lagt ner arbetet.

Finansminister Bosse Ringholm, som på måndagen framträdde på Svenska kommunförbundets och Landstingsförbundets kongress i Linköping, upprepade på måndagen regeringens tidigare fastslagna linje:
Inga mer statliga pengar för att klara Kommunals krav.

- Det skulle se mycket märkligt ut om staten gick in.
Vi anser fortfarande att parterna måste lösa det här själva, sade Ringholm.
</BODY>
</HTML>
