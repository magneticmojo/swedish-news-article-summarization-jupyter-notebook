<HTML>
<HEAD>
<TITLE>Tyst buller stressar på arbetet</TITLE>
<META HTTP-EQUIV="textinfo" CONTENT="Författare: Charlotte Wendt|Publicerad: 2003-05-12|URL: http://www.svd.se/dynamiskt/Inrikes/did_5474413.asp|Copyright: SvD.se">
</HEAD>
<BODY>
<B>Fläktljud gör dig sämre på jobbet</B>
Huvudvärk, stress och koncentrationssvårigheter på jobbet.
Allt detta kan orsakas av de fläktljud som omger oss på arbetet och hemma.
Ljud från ventilation och luftkonditionering kan rent av vara så störande att det inverkar på arbetskapaciteten.

<B>Hittills har bullerreglerna</B> för arbetsmiljön riktat in sig på att begränsa höga ljudnivåer som kan vara skadliga för hörseln.
Men fläktljud och ljud från kompressorer och värmesystem kan vara skadligt för hälsan på annat sätt.

<B>Det är en speciell</B> sorts ljud, de lågfrekventa ljuden, som gör oss okoncentrerade, ger förhöjda halter av stresshormonet kortisol och kan orsaka trötthet och huvudvärk.
Detta har arbetsmiljöforskaren Johanna Bengtsson visat i doktorsavhandlingen vid Göteborgs universitets avdelning för miljömedicin.
- Det är viktigt att man känner att man mår bra när man jobbar, säger hon och framhåller att det inte är fråga om ett lyxproblem.
En del av den ökade stressen i arbetslivet kan bero på det ständiga bakgrundsbullret som vi knappt är medvetna om.
Men när ventilationen stängs av efter arbetsdagens slut upplever man det ofta som en slags lättnad.
De lågfrekventa ljuden tränger igenom väggar, tak och golv och är svårare att dämpa jämfört med ljud med högre frekvens.

<B>- Vi omges av fler </B> och fler ljudkällor på grund av ventilation, värmeanläggningar och kylanläggningar.
Elektronik innehåller också fläktar för att apparaterna inte ska blir för varma, datorer till exempel, säger Johanna Bengtsson.
För personer som arbetar i kontrollrum med att övervaka processer har det lågfrekventa ljudet stor betydelse för uppmärksamheten.
som Johanna Bengtsson har gjort visar det sig att det tar längre tid att reagera när något går fel, om lokalen har fel sammansättning på bakgrundsljudet.
En reaktion som försenas ett par sekunder kan därför visa sig bli ödesdiger.

Hittills har Johanna Bengtsson arbetat i kontrollerad laboratoriemiljö med att låta försökspersoner utföra olika arbetsuppgifter i olika ljudmiljöer.
Nu ska hon fortsätta med att gå ut i verkligheten och undersöka ljudmiljön på kontor, i undervisningslokaler och på sjukhus bland annat.
- Jag tror att det finns mycket fläktljud och att de ofta är dominerade av lågfrekventa ljud, men det finns inte många studier på det här, säger hon.

<B>Hon skulle också vilja</B> titta närmare på hur boendemiljön inverkar på arbetsprestationen.
Lägenheter som ligger vid samma innergård som en restaurang med kylanläggning är särskilt utsatta.
- Det finns de som bor med trafikbuller åt gatan och det ständiga ljudet av fläktar från gården, säger hon.
Alla påverkas inte lika mycket av fläktljud, lastbilar som går på tomgång och annat lågfrekvent buller.
Ungefär en tredjedel av befolkningen är mer ljudkänslig än andra och de har också visat sig få mer besvär av att vistas i miljöer med lågfrekvent buller.
</BODY>
</HTML>
