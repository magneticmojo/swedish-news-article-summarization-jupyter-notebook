<HTML>
<HEAD>
<TITLE>SL vill slopa zonsystem</TITLE>
<META HTTP-EQUIV="textinfo" CONTENT="Författare: Charlotte Wendt|Publicerad: 2004-02-26|URL: http://www.svd.se/dynamiskt/inrikes/did_6977825.asp|Copyright: SvD.se">
</HEAD>
<BODY>
<H3>SL vill slopa zonsystem</H3>
<B>SL utreder nu om det går att göra om zonsystemet i Stockholm.
Målsättningen är att det ska kosta lika mycket hur långt man än åker inom länet.
Inom SL finns en bred majoritet för förslaget som ska presenteras i september</B>

<B>För den som</B> åker en enda hållplats och samtidigt korsar en zongräns blir det oproportionerligt dyrt efter höjningen på måndag, tre kontantkuponger på totalt 45 kronor.
Utan zongräns hade det kostat 30 kronor.
SL:s styrelse beslöt därför att frågan om zongränserna skulle utredas förutsättningslöst och resultatet ska redovisas i september.

I dag är länet indelat i fem zoner.
Det kostar som mest sex kuponger och då får man resa i alla zonerna.
Priset blir 90 kronor, om man betalar kontant, till exempel på buss som inte säljer rabattremsor.
Med remsa kostar det 43,50 (28,50 med reducerat pris).
Från Bålsta och Gnesta blir det ytterligare två kuponger eftersom de ligger utanför Stockholms län.
Enligt Helena Sundberg, chef för strategisk planering på SL, finns egentligen två alternativ:
att behålla zongränserna som de är i dag eller att ta bort dem helt och införa enhetstaxa inom länet för enstaka resor precis som för periodkorten.
SL ska nu räkna på effekterna kostnadsmässigt för att se vad det betyder för antalet resenärer.
- Dagens zonsystem är orättvist om man ska göra en kort resa, men det hjälper inte att flytta zongränsen, säger Helena Sundberg.

<B>Inom SL:s styrelse</B> finns en majoritet för att slopa zonerna helt.
Socialdemokraterna, vänstern, miljöpartiet och folkpartiet är för enhetstaxa.
Kristdemokraterna är också positiva till enhetstaxa medan moderaterna är emot.
- Jag skulle tycka det var intressant att införa enhetlig taxa även för enkelresor.
Vi får se vad det skulle få för effekter, säger SL:s ordförande Anna Berger Kettner.
Det skulle innebära att priset blir detsamma för en resa från Södertälje till Stockholm som för en tur inom Södertälje.
Moderaterna vill istället att man betalar efter hur långt man reser.
Det skulle vara möjligt att införa i samband med det nya biljettsystemet med smarta kort som införs i slutet av 2005.

Hans-Erik Malmros, m-representant i SL:s styrelse, tycker att det är för dyrt att åka korta sträckor i dag.
- Vi tror på avståndstaxa, även för periodkorten.
Men man ska ta bort zonerna, det är en för trubbig indelning.
De nya korten kommer att kunna mäta allt.
Maskinerna kan läsa av när vi går av också, säger Hans-Erik Malmros.
Folkpartiets Maria Wallhager föredrar enhetstaxa för alla resor och tvärtemot vad som nu sker vill hon sänka kontantpriset för att gynna dem som åker sällan.
Det skulle vara ett sätt att locka nya resenärer till kollektivtrafiken.
Miljöpartiet pläderar också för enhetstaxa, helst nolltaxa.
- Att höja skatten för att kunna införa nolltaxa har jag ingenting emot, säger Gertrud Brorsson, mp-representant i SL:s styrelse.
</BODY>
</HTML>
