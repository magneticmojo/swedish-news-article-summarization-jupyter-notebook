<HTML>
<HEAD>
<TITLE>Man ihjälskjuten i förortscentrum</TITLE>
<META HTTP-EQUIV="textinfo" CONTENT="Författare: Claes Reimegård|Publicerad: 2003-05-05|URL: http://www.svd.se/dynamiskt/Inrikes/did_5424859.asp|Copyright: SvD.se">
</HEAD>
<BODY>
<B>Dödsskott trolig uppgörelse mellan ligor</B>
En man i 50-årsåldern sköts till döds vid elvatiden på måndagsförmiddagen vid en skottlossning i Skärholmens centrum i södra Stockholm.
Tre personer flydde från platsen i en stulen strax efter skottlossningen.

<B>Polisen har ännu inte</B> med säkerhet indentifierat offret men misstänker att det kan röra sig om en man från Stockholms innerstad med anknytning till den organiserade brottligheten.
Den just startade mordutredningen ska ge klarare besked, uppger informatör Ulf Göranzon vid polisen i Stockholms län.

<B>Personal på socialkontoret och kyrkan</B> slog larm sedan de sett den skjutne mannen ligga på gatan utanför kontoret.
Några närmare detaljer om vapen, troligen en pistol, och exakt hur dödsskjutningen gått är ännu inte klarlagda.
- Skärholmens centrum är stort och vi har många vittnen att höra, sade stationsbefäl Catharina Nordin, stationsbefäl vid Söderortspolisen till svd.se någon timme efter skottdramat.

<B>Flera patronhylsor</B> har dock hittats på platsen, vilket tyder på att flera skott avlossats.
Den skjutne mannen verkar ha varit enda måltavlan för gärningsmännen, men skottlossningen mitt i ett centrum med många människor var "hänsynslös" och innebar stor fara även för andra, menar Göranzon.

<B>De misstänkta</B> gärningsmännen försvann i en guldfärgad Mercedes som tidigare anmälts stulen i Stockholm.
Bilen efterspanades på måndagen av ett stort antal poliser med bland annat helikopter.
Förutom att kontrollera utfarterna till större gator och vägar finkammade polisen också området närmast brottsplatsen.
</BODY>
</HTML>
