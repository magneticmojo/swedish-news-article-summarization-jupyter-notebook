<HTML>
<HEAD>
<TITLE>Knutbypastorn häktad för medhjälp</TITLE>
<META HTTP-EQUIV="textinfo" CONTENT="Författare: |Publicerad: 2004-01-30|URL: http://www.svd.se/dynamiskt/inrikes/did_6841018.asp|Copyright: SvD.se, TT">
</HEAD>
<BODY>
<H3>Knutbypastorn häktad för medhjälp</H3>
<B>Den 32-årige pastorn häktades på fredagen av Uppsala tingsrätt för delaktighet i det uppmärksammade mordet i Knutby.
Han misstänks på sannolika skäl för medhjälp till mord och medhjälp till försök till mord.</B>

<B>Åklagare Elin Blank</B> ville i första hand ha mannen häktad för mord och försök till mord men tingsrätten fann att endast åklagarens alternativa yrkanden var tillräckligt starkt underbyggda.
Elin Blank är inte besviken över att domstolen inte godtog misstankarna om mord och försök till mord.
– Jag ser inte detta som ett bakslag.
Mannen är häktad på sannolika skäl och det är viktigast för mig.
Utredningen är långt ifrån klar och vi får se vad det blir för brottsrubricering till slut, säger hon.
Åklagaren ville efter häktningsförhandlingen, som hölls bakom stängda dörrar, inte utveckla misstankarna mot 32-åringen närmare.

<B>Den skäggprydde pastorn</B> var lugn och samlad när han tog emot häktningsbeslutet i rättssalen.
Strax innan hade han fått höra åklagarens anklagelser om att han varit direkt delaktig i mordet på sin egen fru.
Mannen uppträdde lugnt i rätten där han satt bredvid sin försvarare, advokaten Ola Nordström.
Rättssalen var välbesökt av nyfikna och journalister.

<B>Exakt vilka bevis</B> som kom fram under förhandlingen vill inte försvararen gå in på, men han tycker att bevisningen är svag.

<B>Är det dåligt med teknisk bevisning?</B>
- Åklagarens bevisföring består av ett motivresonemang, säger Ola Nordström till SvD:s reporter på plats.

<B>Ola Nordström</B> utesluter inte att hans klient kommer att vilja överklaga häktningen.
– Vi ska diskutera detta i dag, säger Ola Nordström till TT.
Han var inte överraskad över tingsrättens beslut att häkta 32-åringen, men ser bevisningen som svag.
– Med tanke på att tingsrätten häktade en 26-årig kvinna i torsdags hade jag inte väntat mig något annat.
Men bevisningen kopplar inte min klient till ett brottsligt beteende.
Min klient säger att hypotesen om motivet inte är riktiga.
Enligt Ola Nordström är 32-åringen bedrövad över misstankarna mot honom.
– Han är betryckt och orolig för sina barn men ändå samlad.

<B>På fredagen blev</B> resultatet av en så kallad paragraf 7-undersökning av den sedan tidigare häktade 26-åriga "barnflickan" offentlig.
Undersökningen, som är en mindre psykundersökning, visar att kvinnan kan ha varit allvarligt psykiskt störd när mordet förövades.
Allt talar därför för att hon kommer att genomgå en rättspsykiatrisk undersökning före eller efter den kommande rättegången.
Tingsrätten beslöt på fredagen också att belägga alla parter i målet med yppandeförbud.
Åtal ska väckas senast 13 februari, men den tiden kommer åklagaren inte att kunna hålla.
Polisens utredning väntas inte bli klar förrän om en eller ett par månader.

<B>I mordutredningen sitter nu</B> två 26-åriga kvinnor och den 32-årige pastorn häktade.
Den enda av de tre som misstänks för mordet är den 26-åriga kvinnan som erkänt att hon dödat.
Hon vidhåller att det bara är hon som skjutit och att de båda andra misstänkta inte är inblandade.
</BODY>
</HTML>
