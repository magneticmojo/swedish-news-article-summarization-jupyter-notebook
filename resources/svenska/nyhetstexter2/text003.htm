<HTML>
<HEAD>
<TITLE>Spritköp på nätet stoppat av tullen</TITLE>
<META HTTP-EQUIV="textinfo" CONTENT="Författare: |Publicerad: 2004-02-25|URL: http://www.svd.se/dynamiskt/inrikes/did_6971875.asp|Copyright: Malmö TT">
</HEAD>
<BODY>
<H3>Spritköp på nätet stoppat av tullen</H3>
<B>Tullen i Skåne har beslagtagit mellan 600 och 800 liter alkohol som privatpersoner beställt via internet.</B>

Därmed får rättsväsendet ett nytt fall där sträng svensk alkohollagstiftning krockar med EU:s grundtanke om fri handel över gränserna.

<B>Tillslaget i Skåne</B> gjordes i slutet av förra veckan på en speditionsfirma som skulle köra ut de flaskor som kunderna beställt hos ett internetföretag.
En förundersökning om brott mot smugglingslagen är inledd.
Enligt Tullverket är rättsläget tydligt.

- Den som vill föra in alkohol i landet ska själv transportera den över gränsen, säger Maria Denker, informatör hos tullen i Skåne.

<B>Hon tillägger att</B> internetimport också gör det svårare att upprätthålla den svenska ålderskontrollen.

Men det pågår en dragkamp mellan Sverige och EU-kommissionen om hur den svenska alkohollagens regler står sig i förhållande till EU:s frihandelsprincip.

<B>I två rättsfall</B> har svenska domstolar kommit till olika slutsatser.
Det ena gällde en man som själv handlat alkohol i Spanien och sedan lät en transportfirma köra hem den.
Tullen beslagtog lasten, men mannen friades av hovrätten i Skåne.

Det andra fallet, i Göteborg, gällde ren internethandel med vin och där blev hovrättsdomen fällande.
Det ärendet ligger nu för avgörande hos Högsta domstolen (HD) som överväger att begära förhandsyttrande från EU-domstolen.

<B>Varje land kan</B> få undantag från EU:s frihandel om det sker av omsorg om medborgarnas liv och hälsa.
Sverige har också hänvisat till folkhälsoskäl.

Men EU-kommissionen anser att inskränkningen inte står i proportion till effekten och har i två brev till regeringen begärt att Sverige ska tillåta den här typen av privat alkoholinförsel.

<B>- Kravet är att</B> all införsel via ombud ska vara tillåten, säger Jörgen Hemby, advokat i Malmö.

Regeringen stod fast vid sin position i ett brev till kommissionen i slutet av december och någon reaktion på det har ännu inte kommit.
Men internetföretagen som erbjuder alkohol marknadsför sig som om den juridiska segern redan är vunnen.
Ett av dem, Cybeerwine, uppger sig till exempel "knäcka systembolaget" och lockar kunderna med att slippa svensk alkoholskatt.

<B>Företaget som figurerar</B> i utredningen i Malmö är Taxfreestore.
Bakom det står ett grekiskt företag där bryggerikoncernen Kopparbergs är hälftenägare.

- Men vi har inget direkt med det här att göra, säger vd Peter Bronsman, som dock tillägger att det är "ett bra initiativ" att utmana de höga alkoholskatterna i Sverige.
</BODY>
</HTML>
