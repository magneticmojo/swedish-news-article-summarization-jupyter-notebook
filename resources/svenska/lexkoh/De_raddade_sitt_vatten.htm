<HTML>
<HEAD>
<TITLE>De räddade sitt vatten</TITLE>
<META HTTP-EQUIV="textinfo" CONTENT="<B>Testtext06</B> De räddade sitt vatten">
</HEAD>
<BODY>
<B>De räddade sitt vatten</B>
Det amerikanska storföretaget Bechtels affärer resulterar regelmässigt i vattenkonflikter, och dess intåg i Irak är ett recept på katastrof.
Företagets kontrakt på 680 miljoner dollar för återuppbyggnad av Irak innefattar men är inte begränsat till "kommunala vattenledningssystem och kloaksystem, större bevattningsstrukturer, samt muddring, reparation och modernisering av hamnen i Umm Qasr".
Bechtels tidigare ansträngningar för att driva igenom privatisering av vatten har destabiliserat lokalsamhällen i andra delar av världen.
I det förtorkade Mellanöstern, som redan sjuder av internationella vattendispyter, kan ett försök av en multinationell vattenbolagsjätte att lägga beslag på denna dyrbara resurs utlösa långvariga krig om vatten.
Floderna Tigris och Eufrat är en vattenlivlina i det torra Mellanöstern.
På den uppslammade slätten mellan floderna hade flera gamla civilisationer sin vagga, däribland den assyriska, den babyloniska och den sumeriska, och den bördiga jorden livnärde miljoner människor.
Idag utgör dessa floder en dyrbar resurs för regionens invånare.
Floderna är redan föremål för betydande konflikter.
Turkiets massiva dammbyggnadsprojekt, i synnerhet GAP-projektet, har upprört Syrien och Irak.
Eftersom mer än hälften av de bägge flodernas flöde bildas i Turkiet ger dammarna landet möjlighet att reglera vattenflödet.
Syrien och Irak har uttryckt oro över att Turkiets behov av bevattning och elproduktion kommer att avgöra hur mycket vatten som flyter vidare till dem; de har motsatt sig de turkiska anspråken och försökt erhålla garantier om ett minimiflöde.
Unesco tillkännagav nyligen bildandet av ett särskilt organ med vetenskapliga medlare som ska hantera internationella vattendispyter som denna.
Den mest kända berättelsen om Bechtels girighet och törst efter vatten är historien om Cochabamba i Bolivia.
I denna nästan ökentorra region råder stor vattenbrist.
1999 rekommenderade Världsbanken privatisering av Cochabambas kommunala vattenbolag (SEMAPA) genom en koncession till International Water, ett av Bechtels dotterbolag.
I oktober 1999 antogs "lagen om dricksvatten och renhållning" som avskaffade de statliga subventionerna och möjliggjorde privatisering.
I en stad där minimilönen är mindre än 100 dollar i månaden steg vattenräkningarna till 20 dollar i månaden, vilket nästan motsvarar kostnaden för att livnära en familj på fem personer i två veckor.
I januari 2000 bildades en medborgarallians som kallades Koalitionen till försvar för vatten och liv, och under fyra dagar stoppade den all verksamhet i staden genom massmobilisering.
Under januari och februari 2000 tog sig miljontals bolivianer till Cochabamba; de genomförde en generalstrejk och stoppade alla transporter.
Regeringen lovade att upphäva prishöjningen men så skedde aldrig.
I februari 2000 organiserade Koalitionen en fredlig demonstration som krävde att lagen om dricksvatten och renhållning skulle dras tillbaka, att de förordningar som tillät privatisering skulle annulleras, att vattenkoncessionen skulle upphävas och att medborgarna skulle få delta i utarbetandet av en vattenresurslag.
Medborgarnas krav, som hotade storföretagsintressen, trycktes ner med våld.
Koalitionens grundläggande kritik riktade sig mot att vatten inte längre betraktades som gemensam egendom.
Demonstranter använde slagord som "Vatten är Guds gåva och inte en vara" och "Vatten är liv".
I april 2000 försökte regeringen tysta vattenprotesterna genom att införa undantagstillstånd.
Aktivister arresterades, demonstranter dödades och medier censurerades.
Till slut, den 10 april 2000, vann folket.
Aquas del Tunari och Bechtel lämnade Bolivia.
Regeringen tvingades upphäva den hatade lagen om vattenprivatisering.
Vattenbolaget, Servicio Municipal del Aqua Potable y Alcantarillado (SEMAPO) lämnades över till arbetarna och folket, tillsammans med företagets skulder.
Under sommaren 2000 organiserade Koalitionen offentliga möten för att upprätta demokratisk planering och styrning av bolagets verksamhet.
Koalitionen tog sig an utmaningen att etablera en vattendemokrati, men vattendiktatorerna gör sitt bästa för att underminera processen.
Bechtel stämmer den bolivianska regeringen, som i sin tur trakasserar och hotar Koalitionens aktivister.
Med tanke på hur Bechtel agerade i Bolivia kommer företaget sannolikt att försöka kontrollera inte bara vattenledningarna utan också vattentillgångarna i Irak.
Om inte världssamfundet och irakierna är på sin vakt kanske Bechtel försöker hävda sin äganderätt till Tigris och Eufrat, på samma sätt som företaget försökte "äga" Bolivias källor.
I Indien var Bechtel inblandat tillsammans med Enron i Dabhols ökända kraftanläggningsprojekt.
Detta katastrofala företag innefattade repressiva åtgärder mot lokala protester, brott mot miljölagstiftningen och hemliga överenskommelser till ett värde av miljarder dollar.
Partierna i de lokala delstatsvalen stred till och med sinsemellan om denna fråga, och det parti som var emot avtalet vann valet men gjorde sedan en helomvändning och upprättade ändå ett nytt kontrakt för byggandet av kraftanläggningen.
Bechtel är nu inblandat i vattenprivatisering i Coimbatore/Tirrupur som del av ett konsortium som också innefattar Mahindra och United International North West Water.
Precis som fallet är med andra avtal om vattenprivatisering är detta avtal inte offentligt.
Affärer som endast kan bedrivas bakom stängda dörrar, i hemlighet, främjar naturligtvis inte frihet.
De upphäver den, liksom de upphäver demokratin.
Direktörerna på Bechtel har törstat efter kontroll över Irak i mer än 20 år.
Det var år 1983 som Donald Rumsfeld, i egenskap av Reaganadministrationens "speciella sändebud till Mellanöstern", träffade Saddam Hussein för att diskutera ett massivt oljeledningsprojekt som föreslagits av Bechtel.
Hussein, som hade för vana att föredra franska, tyska och ryska företag, avvisade till sist Bechtels förslag.
Nu har Donald Rumsfeld återigen "tagit hand om affärerna" åt Bechtel.
Som försvarsminister har han övervakat det krig som skulle avlägsna hindret, och nu rullar Bechtel in.



</BODY>
</HTML>
