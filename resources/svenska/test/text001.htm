<HTML>
<HEAD>
<TITLE>Cellfynd revolution för blodsjuka</TITLE>
<META HTTP-EQUIV="textinfo" CONTENT="<B>Testtext</B>|Författare: Inger Atterstam|Publicerad: 1999|Copyright: SvD">
</HEAD>
<BODY>
<B>Cellfynd revolution för blodsjuka</B>
(Baltimore, SvD)

Nu har en forskargrupp från Philadelphia i USA klarat det som många trodde var en omöjlighet.
De har lyckats finna en metod att hitta de livsviktiga moderceller i benmärgen som skapar alla andra celler i vårt blod, det vill säga vita och röda blodkroppar samt blodplättar.
Dessa så kallade hematopoietiska stamceller är ytterst få och finns i benmärgen.
De utmärks dels av att de ger upphov till alla andra blodceller som ingår i blodet och som bygger upp vårt viktiga immunförsvar, dels av att de har en unik förmåga att hela tiden återbilda sig själva.
Stamcellerna är förutsättningen för att vi ska kunna försvara oss mot främmande ämnen, transportera syre till alla vävnader och överleva.
"Barnen" - miljontals andra blodceller - dör snabbt och försvinner.
Stamcellerna bildar ständigt nya.

Forskare har i åratal jagat metoder för att försöka hitta och identifiera dessa benmärgens ursprungsceller.
Hittills förgäves.
- De har länge utgjort ett till synes ouppnåeligt och gäckande mysterium, säger Cesare Peschle vid Thomas Jefferson-universitetet i Philadelphia när han presenterade nyheten vid den pågående aidskongressen arrangerad av Institutet för humanvirologi i Baltimore.
Forskarnas rapport publiceras också i dagens nummer av den vetenskapliga tidskriften Science.
Cesare Peschle och hans forskargrupp har alltså lyckats identifiera ett äggviteämne (protein) som utgör markör för de viktiga stamcellerna.
Det gör det möjlighet att urskilja dem och separera dem från alla andra benmärgsceller.

De tänkbara applikationerna är svindlande: de kan användas för att utifrån stamcellerna odla fram enorma mängder av alla sorters blodceller i laboratoriet och därmed ersätta dagens blodtransfusioner där blodet tas direkt från människor, alltså framställa konstgjort blod.
Den andra viktiga tillämpningen gäller benmärgstransplantationer och genterapi mot olika blodsjukdomar som leukemi, men även exempelvis hiv/aids.
Vid benmärgstransplantationer tas patientens benmärg bort och bevaras i laboratoriet medan patienten utsätts för så höga doser av strålning eller cellgifter att benmärgen normalt skulle slås ut.
Den bevarade benmärgscellerna injiceras därefter tillbaka efter ingreppet.
Om stamcellerna kan identifieras blir hela denna procedur betydligt enklare och mer effektivt, eftersom egentligen enbart stamcellerna behövs för att återuppbygga ett nytt fungerande immunförsvar.
Vid genterapi är avsikten att föra in en ny frisk gen i blodceller som av har defekta gener till exempel vid flera blodsjukdomar.
Om denna genöverföring kan göras till stamcellerna består genförändringen för resten av livet eftersom stamcellerna hela tiden återskapas.
Vid dagens försök med genterapi på blodceller måste proceduren upprepas eftersom de genförändrade cellerna successivt dör och försvinner.

Genterapi testas också för att försöka skapa blodceller som inte kan infekteras med eller som kan bekämpa hivvirus.
Den stora stötestenen för genterapi på blodceller har just varit att de "riktiga" stamcellerna inte kunnat nås och effekten därför blivit kortvarig.

Den markör för identifiera stamcellerna som forskarna hittat är dessutom förvånande.
Det är ett tidigare känt protein som kallas KDR och som fungerar som mottagarämne (receptor) för ett känt tillväxtämne som finns i hela kroppen.
Cesare Peschles forskargrupp är redan tidigare pionjärer på detta område.
1990 var de först med att hitta de celler som utgör ett mellanstadium mellan stamcellerna och de enskilda blodcellstyperna.
De kallas progenitorceller eller CD34-celler och upptäckten av dem var ett viktigt genombrott.
Dessa mellanproduktceller dör dock också undan och har därför begränsad användbarhet.
</BODY>
</HTML>
