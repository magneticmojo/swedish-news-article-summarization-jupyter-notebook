När USA nu är på väg in i ett uppbyggnadsskede i Irak talar man gärna om framgångarna i efterkrigstidens Afghanistan.
Men det positiva talet om stabilitet i Afghanistan är drömbilder, i praktiken är utvecklingen på flera sätt skrämmande.
De lokala krigsherrarnas makt ökar, Hamid Karzai blir en alltmer beskuren president, laglösheten sprider sig och talibanerna har åter börjat etablera sig i södra landsdelen.
Soldater och poliser som utbildats av USA för att hjälpa till med ordningen kidnappar och våldtar regelbundet pojkar och flickor i huvudstaden Kabul, sade Loubna Freih när hon i New York presenterade en dyster rapport från Human Rights Watch i förra veckan.
Efter mordet på en Röda Kors-delegat i provinshuvudstaden Tirin Kot för en knapp månad sedan har nästan allt internationellt hjälparbetet söder om Kabul upphört.
Trots att hemvändande flyktingar i en del byar etablerat sig och börjat bruka jorden skickade de tillbaka sina söner till Pakistan.
- I en liten by vi besökte hade tio eller elva familjer skickat sina söner till Pakistan eftersom pojkarna riskera att bli tvångsrekryterade till någon lokal krigsherre.
Afghanernas liv har åter devalverats till kostnaden för en Kalasjnikovkula, säger Afghanistankännaren Peter Hjukström.
Tack vare de 5 000 soldaterna i FN-sponsrade säkerhetsstyrkan Isaf hålls en viss ordning, men även dessa från början populära soldater börjar nu i allt högre grad utsättas för hot.
- När jag besökte Kabul för ett år sedan och upplevde den första euforin förväntade jag mig att världssamfundet den här gången skulle ta Afghanistan på större allvar, men nu känns det inte så, säger Carl Söderbergh.

