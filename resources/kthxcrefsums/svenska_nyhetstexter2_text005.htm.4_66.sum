<H3>SL vill slopa zonsystem</H3>
<B>SL utreder nu om det går att göra om zonsystemet i Stockholm.
Målsättningen är att det ska kosta lika mycket hur långt man än åker inom länet.
I dag är länet indelat i fem zoner.
Det kostar som mest sex kuponger och då får man resa i alla zonerna.
Enligt Helena Sundberg, chef för strategisk planering på SL, finns egentligen två alternativ:
att behålla zongränserna som de är i dag eller att ta bort dem helt och införa enhetstaxa inom länet för enstaka resor precis som för periodkorten.
<B>Inom SL:s styrelse</B> finns en majoritet för att slopa zonerna helt.
Det skulle innebära att priset blir detsamma för en resa från Södertälje till Stockholm som för en tur inom Södertälje.
Hans-Erik Malmros, m-representant i SL:s styrelse, tycker att det är för dyrt att åka korta sträckor i dag.
- Vi tror på avståndstaxa, även för periodkorten.
De nya korten kommer att kunna mäta allt.
Folkpartiets Maria Wallhager föredrar enhetstaxa för alla resor och tvärtemot vad som nu sker vill hon sänka kontantpriset för att gynna dem som åker sällan.
Miljöpartiet pläderar också för enhetstaxa, helst nolltaxa.
- Att höja skatten för att kunna införa nolltaxa har jag ingenting emot, säger Gertrud Brorsson, mp-representant i SL:s styrelse.

