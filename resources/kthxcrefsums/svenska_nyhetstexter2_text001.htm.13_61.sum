<H3>Knutbypastorn häktad för medhjälp</H3>
<B>Den 32-årige pastorn häktades på fredagen av Uppsala tingsrätt för delaktighet i det uppmärksammade mordet i Knutby.
Elin Blank är inte besviken över att domstolen inte godtog misstankarna om mord och försök till mord.
Mannen är häktad på sannolika skäl och det är viktigast för mig.
<B>Den skäggprydde pastorn</B> var lugn och samlad när han tog emot häktningsbeslutet i rättssalen.
<B>Exakt vilka bevis</B> som kom fram under förhandlingen vill inte försvararen gå in på, men han tycker att bevisningen är svag.
<B>Är det dåligt med teknisk bevisning?</B>
- Åklagarens bevisföring består av ett motivresonemang, säger Ola Nordström till SvD:s reporter på plats.
<B>Ola Nordström</B> utesluter inte att hans klient kommer att vilja överklaga häktningen.
Han var inte överraskad över tingsrättens beslut att häkta 32-åringen, men ser bevisningen som svag.
Enligt Ola Nordström är 32-åringen bedrövad över misstankarna mot honom.
– Han är betryckt och orolig för sina barn men ändå samlad.
<B>På fredagen blev</B> resultatet av en så kallad paragraf 7-undersökning av den sedan tidigare häktade 26-åriga "barnflickan" offentlig.
Undersökningen, som är en mindre psykundersökning, visar att kvinnan kan ha varit allvarligt psykiskt störd när mordet förövades.
Åtal ska väckas senast 13 februari, men den tiden kommer åklagaren inte att kunna hålla.
Polisens utredning väntas inte bli klar förrän om en eller ett par månader.
<B>I mordutredningen sitter nu</B> två 26-åriga kvinnor och den 32-årige pastorn häktade.
Den enda av de tre som misstänks för mordet är den 26-åriga kvinnan som erkänt att hon dödat.
Hon vidhåller att det bara är hon som skjutit och att de båda andra misstänkta inte är inblandade.

