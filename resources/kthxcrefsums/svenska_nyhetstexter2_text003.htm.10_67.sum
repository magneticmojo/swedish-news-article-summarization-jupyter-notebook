<H3>Spritköp på nätet stoppat av tullen</H3>
<B>Tullen i Skåne har beslagtagit mellan 600 och 800 liter alkohol som privatpersoner beställt via internet.</B>
Därmed får rättsväsendet ett nytt fall där sträng svensk alkohollagstiftning krockar med EU:s grundtanke om fri handel över gränserna.
<B>Tillslaget i Skåne</B> gjordes i slutet av förra veckan på en speditionsfirma som skulle köra ut de flaskor som kunderna beställt hos ett internetföretag.
En förundersökning om brott mot smugglingslagen är inledd.
Enligt Tullverket är rättsläget tydligt.
- Den som vill föra in alkohol i landet ska själv transportera den över gränsen, säger Maria Denker, informatör hos tullen i Skåne.
<B>Hon tillägger att</B> internetimport också gör det svårare att upprätthålla den svenska ålderskontrollen.
<B>Företaget som figurerar</B> i utredningen i Malmö är Taxfreestore.
Bakom det står ett grekiskt företag där bryggerikoncernen Kopparbergs är hälftenägare.
- Men vi har inget direkt med det här att göra, säger vd Peter Bronsman, som dock tillägger att det är "ett bra initiativ" att utmana de höga alkoholskatterna i Sverige.

