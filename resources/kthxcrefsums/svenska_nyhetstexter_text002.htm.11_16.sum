<B>Tid för rättning i EMU-ledet</B>
<B>De senaste</B> opinionsundersökningarna visar att varannan svensk i dag säger nej till euron.
Gapet till ja-sidan har fördubblats på bara en månad.
När tunga socialdemokrater går över till nejsidan blir det obegripligt, säger Lars Stjernkvist till svd.se.
- Har man haft en lång process och inte anmält avvikande uppfattning, då förväntar jag mig att de ledande politikerna hjälper till att genomföra det som partiet kommit fram till.
Lars Stjernkvist poängterar att han inte vill sätta munkavle på någon, men vill att man "i tid talar om att man inte delar den uppfattning som partiet har.
<B>Att näringsminister</B> Leif Pagrotsky är emot ett svenskt medlemskap i EMU är känt sedan länge.
Men nyligen skrev han en artikel i den socialdemokratiska debattidskriften Tiden.
Där beskrev han euron som en "machovaluta som drar på oss onödig arbetslöshet".
Enligt vad svd.se erfar var det heta diskussioner på regeringssammanträdet i torsdags och partistyrelsemötet i fredags kring om man som minister kunde argumentera för ett nej samtidigt som s-linjen är ja till euron.
Samtidigt har kulturminister Marita Ulvskog, som röstar nej till euron, fått veta av s-toppen att det är olämpligt att hon debatterar mot ja-anhängaren och folkpartisten Marit Paulsen, erfar svd.se.

