<H3>Lös häl det senaste på skridskoisen</H3>
Allt fler långfärdsskridskoåkare väljer de nya bindningarna med lös häl.
Fast löshälsbindningarna är känsligare och går lättare sönder, säger skridskofantasterna Helge Karlsen och Christina Moberg.
Intresset för långfärdsskridskor ökar stadigt.
– Det är en härlig motionsform som samtidigt är avkopplande.
Eftersom man upprepar samma monotona rörelser blir det nästan meditativt, förklarar Christina Moberg, som började åka på allvar när barnen var i tonåren.
Det behövs inte minsta övertalning för att få ut Christina Moberg och Helge Karlsen , båda medlemmar i Stockholms skridskoseglarklubb, för en uppvisning i åkteknik.
– Det finns inget så rofyllt som en spegelblank is, säger Christina.
Hon tycker att skridskoåkning är ett lättsamt sätt att umgås.
Men de senaste åren har alternativen och valmöjligheterna av utrustning ökat väsentligt, liksom antalet prisklasser.
Det stora valet just nu står mellan bindningar med lös eller fast häl.
Efter att i mer än hundra år ha åkt med hälen fixerad vid skenan gick de över till så kallade klappskridskor med lös häl.
– För något år sedan köpte en av tio kunder löshälsskridskor.
I dag gör fyra av tio det.
Och ingen av dem som provat det nya går tillbaka till det gamla, säger Tomas Holm på Slipspecialisten på Kungsholmen.
Även Helge Karlsen och Christina Moberg är övertygade om att den nya tekniken kommit för att stanna.
Eftersom man kan ta längre skär kan man åka fortare.
Dessutom orkar man mer, vilket är bra när man börjar komma upp i åren, förklarar Christina, som kör med lös häl för tredje säsongen.
Skulle ni även rekommendera lös häl till nybörjare?
Det är inte svårare, det är bara en annan teknik.
Och har man aldrig åkt kan man lika gärna lära sig det här.
Fast de nya bindningarna är inte helt komplikationsfria.
De går sönder lättare.
De så kallade automatbindningarna (där man bara klickar i pjäxan) kan dessutom frysa fast.
Det krävs också särskilda pjäxor som ibland är hala och svåra att gå med, även om det nu kommer nya som påminner mer om riktiga vandringskängor.
Att det ibland fastnar snö mellan skridskon och pjäxan är ytterligare en svaghet med löshälsbindningar.
– Jag trampade igenom isen en gång och sedan fick jag inte upp bindningen, den hade frusit fast.
Visst kan man hälla över varm nyponsoppa eller kaffe, men låssprej är mindre kladdigt…
Helge valde en kraftigare löshälsbindning för att minska oron för att de skulle gå sönder eller frysa fast.
Det känns tryggare och stadigare.

