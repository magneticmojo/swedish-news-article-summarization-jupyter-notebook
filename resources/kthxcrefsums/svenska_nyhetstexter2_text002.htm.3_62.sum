<H3>Lös häl det senaste på skridskoisen</H3>
Allt fler långfärdsskridskoåkare väljer de nya bindningarna med lös häl.
Fast löshälsbindningarna är känsligare och går lättare sönder, säger skridskofantasterna Helge Karlsen och Christina Moberg.
Intresset för långfärdsskridskor ökar stadigt.
För närvarande hinner tillverkarna inte leverera skridskor i takt med efterfrågan.
Det behövs inte minsta övertalning för att få ut Christina Moberg och Helge Karlsen , båda medlemmar i Stockholms skridskoseglarklubb, för en uppvisning i åkteknik.
Helge, som är både israpportör och ledare i klubben, konstaterar med ispiken att isen utanför Smidö är 8–10 centimeter tjock.
– Det finns inget så rofyllt som en spegelblank is, säger Christina.
Hon tycker att skridskoåkning är ett lättsamt sätt att umgås.
Och befriande lite "prylfixerat".
Helge håller med:
– Det är ingen snobbsport.
Men de senaste åren har alternativen och valmöjligheterna av utrustning ökat väsentligt, liksom antalet prisklasser.
Det stora valet just nu står mellan bindningar med lös eller fast häl.
Nu provar allt fler motionärer den nya tekniken.
– För något år sedan köpte en av tio kunder löshälsskridskor.
I dag gör fyra av tio det.
Eftersom man kan ta längre skär kan man åka fortare.
Dessutom orkar man mer, vilket är bra när man börjar komma upp i åren, förklarar Christina, som kör med lös häl för tredje säsongen.
Helge Karlsen använder fortfarande sina gamla skridskor, men köpte nyligen nya med löshälsbindning – och är mycket nöjd med de första testturerna.
Skulle ni även rekommendera lös häl till nybörjare?
– Ja, varför inte.
Det är inte svårare, det är bara en annan teknik.
Fast de nya bindningarna är inte helt komplikationsfria.
De går sönder lättare.
De så kallade automatbindningarna (där man bara klickar i pjäxan) kan dessutom frysa fast.
Det krävs också särskilda pjäxor som ibland är hala och svåra att gå med, även om det nu kommer nya som påminner mer om riktiga vandringskängor.
Att det ibland fastnar snö mellan skridskon och pjäxan är ytterligare en svaghet med löshälsbindningar.
Dessutom har Christina numera alltid med sig låssprej.
– Jag trampade igenom isen en gång och sedan fick jag inte upp bindningen, den hade frusit fast.
Helge valde en kraftigare löshälsbindning för att minska oron för att de skulle gå sönder eller frysa fast.
– Den är lite tyngre.
Men det får det vara värt.
Det känns tryggare och stadigare.

