<B>Glest med kvinnor i koncernledningar</B>
Närmare hälften av A-listans 26 mest omsatta bolag saknar helt kvinnor i sina koncernledningar, enligt en genomgång som SvD Näringsliv har gjort.
Kvinnor utgör kring en tredjedel av koncernledningarna i FS-Banken, Electrolux, Atlas Copco och SEB.
Men dessa bolag är undantagen som bekräftar regeln.
Tolv av A-listans 26 mest omsatta bolag saknar helt kvinnor i ledningen och nio bolag har endast en kvinna i ledningsgruppen, enligt SvD Näringslivs genomomgång av börsbolagens årsredovisningar för 2002.
Ju större bolaget är, ju färre kvinnor finns det på toppositionerna, säger Pernilla Petrelius, doktorand vid Handelshögskolan och expert på rekryteringsprocesser inom stora företag.
Till skillnad från styrelsen, som representerar ägarna, är koncernledningen bolagets eget beslutsorgan.
Den består oftast av verkställande toppcheferna, exempelvis vd, vice vd:ar och divisionschefer.
Allt fler bolag tar även med personalchefer, strategichefer och informationschefer i ledningen vilket ofta resulterar i fler kvinnor.
I denna jämförelse bestod de minsta ledningsgrupperna av sex personer och den största av 17.
Autoliv, Holmen, Stora Enso och Swedish Match har exempelvis alla mellan 11-12 personer i sina ledningsgrupper och samtliga är män.
- Många tekniska företag är mycket mansdominerade och arbetar inte med att få fram kvinnliga chefer internt, konstaterar Pernilla Petrelius.
- Flera av dessa bolag har identifierat bristen på kvinnliga chefer som ett problem och jobbat aktivt för att förändra det.
FS-Banken, SEB och Electrolux är alla exempel där initiativ tagits från den verkliga toppen, säger Petrelius.
Av genomgången framgår att det finns stora skillnader mellan branscher.

