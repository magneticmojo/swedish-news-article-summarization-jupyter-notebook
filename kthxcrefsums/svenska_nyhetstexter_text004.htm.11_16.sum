<B>Krigsherrar åter mot makten i Afghanistan</B>
När USA nu är på väg in i ett uppbyggnadsskede i Irak talar man gärna om framgångarna i efterkrigstidens Afghanistan.
Men det positiva talet om stabilitet i Afghanistan är drömbilder, i praktiken är utvecklingen på flera sätt skrämmande.
<B>Rapporter de senaste</B> veckorna från olika människorättsorganisationer talar ett entydigt språk:
De lokala krigsherrarnas makt ökar, Hamid Karzai blir en alltmer beskuren president, laglösheten sprider sig och talibanerna har åter börjat etablera sig i södra landsdelen.
Soldater och poliser som utbildats av USA för att hjälpa till med ordningen kidnappar och våldtar regelbundet pojkar och flickor i huvudstaden Kabul, sade Loubna Freih när hon i New York presenterade en dyster rapport från Human Rights Watch i förra veckan.
Carl Söderbergh, generalsekreterare för den svenska sektionen i Amnesty International, har just avslutat en studieresa i Afghanistan.
- Den viktigaste läxan är att Afghanistan inte är den succé som USA, FN och vissa andra påstår.
<B>Flera bedömare uppskattar</B> att omkring två tredjedelar av Afghanistan är så instabilt och oroligt att det är farligt att färdas där.
Efter mordet på en Röda Kors-delegat i provinshuvudstaden Tirin Kot för en knapp månad sedan har nästan allt internationellt hjälparbetet söder om Kabul upphört.
Vid ett tillfälle fick vi vända tillbaka vid en provinsgräns på grund av öppna strider mellan två olika klaner inom norra alliansen.
Bland annat fick de positiva signaler som getts i samband med att flyktingar återvänt hem en annan klang.
- I en liten by vi besökte hade tio eller elva familjer skickat sina söner till Pakistan eftersom pojkarna riskera att bli tvångsrekryterade till någon lokal krigsherre.
Företeelsen är inte ny, snarare ett traditionellt sätt för ortens befälhavare att skaffa nya soldater.
Men att det fortfarande förekommer visar att president Hamid Karzai inte har något att säga till om utanför Kabul.
<B>I en nyutkommen</B> rapport om Afghanistan kallar Emma Sandström, forskare vid FOI, Karzai för "mer en borgmästare i Kabul än ledare för landet".
Afghanernas liv har åter devalverats till kostnaden för en Kalasjnikovkula, säger Afghanistankännaren Peter Hjukström.
Afghaner som utbildats till soldater och poliser hjälper dagtid till med ordningsfrågor, men ägnar sig nattetid, enligt flera uppgifter, till ren banditism.
Tack vare de 5 000 soldaterna i FN-sponsrade säkerhetsstyrkan Isaf hålls en viss ordning, men även dessa från början populära soldater börjar nu i allt högre grad utsättas för hot.
Personer som nyligen besökt Afghanistan vittnar om att "det internationella intresset i allt högre grad fokuseras på Irak".

