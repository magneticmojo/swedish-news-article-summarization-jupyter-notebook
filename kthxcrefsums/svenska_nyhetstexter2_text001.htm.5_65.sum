<H3>Knutbypastorn häktad för medhjälp</H3>
<B>Den 32-årige pastorn häktades på fredagen av Uppsala tingsrätt för delaktighet i det uppmärksammade mordet i Knutby.
Han misstänks på sannolika skäl för medhjälp till mord och medhjälp till försök till mord.</B>
<B>Exakt vilka bevis</B> som kom fram under förhandlingen vill inte försvararen gå in på, men han tycker att bevisningen är svag.
- Åklagarens bevisföring består av ett motivresonemang, säger Ola Nordström till SvD:s reporter på plats.
<B>Ola Nordström</B> utesluter inte att hans klient kommer att vilja överklaga häktningen.
<B>På fredagen blev</B> resultatet av en så kallad paragraf 7-undersökning av den sedan tidigare häktade 26-åriga "barnflickan" offentlig.
Undersökningen, som är en mindre psykundersökning, visar att kvinnan kan ha varit allvarligt psykiskt störd när mordet förövades.
Polisens utredning väntas inte bli klar förrän om en eller ett par månader.
<B>I mordutredningen sitter nu</B> två 26-åriga kvinnor och den 32-årige pastorn häktade.
Den enda av de tre som misstänks för mordet är den 26-åriga kvinnan som erkänt att hon dödat.

