<H3>Knutbypastorn häktad för medhjälp</H3>
<B>Den 32-årige pastorn häktades på fredagen av Uppsala tingsrätt för delaktighet i det uppmärksammade mordet i Knutby.
Han misstänks på sannolika skäl för medhjälp till mord och medhjälp till försök till mord.</B>
<B>Åklagare Elin Blank</B> ville i första hand ha mannen häktad för mord och försök till mord men tingsrätten fann att endast åklagarens alternativa yrkanden var tillräckligt starkt underbyggda.
Utredningen är långt ifrån klar och vi får se vad det blir för brottsrubricering till slut, säger hon.
Mannen uppträdde lugnt i rätten där han satt bredvid sin försvarare, advokaten Ola Nordström.
<B>Exakt vilka bevis</B> som kom fram under förhandlingen vill inte försvararen gå in på, men han tycker att bevisningen är svag.
- Åklagarens bevisföring består av ett motivresonemang, säger Ola Nordström till SvD:s reporter på plats.
Åtal ska väckas senast 13 februari, men den tiden kommer åklagaren inte att kunna hålla.
Polisens utredning väntas inte bli klar förrän om en eller ett par månader.
<B>I mordutredningen sitter nu</B> två 26-åriga kvinnor och den 32-årige pastorn häktade.
Den enda av de tre som misstänks för mordet är den 26-åriga kvinnan som erkänt att hon dödat.

