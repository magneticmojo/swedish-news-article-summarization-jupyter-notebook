Ljud från ventilation och luftkonditionering kan rent av vara så störande att det inverkar på arbetskapaciteten.
<B>Hittills har bullerreglerna</B> för arbetsmiljön riktat in sig på att begränsa höga ljudnivåer som kan vara skadliga för hörseln.
Men fläktljud och ljud från kompressorer och värmesystem kan vara skadligt för hälsan på annat sätt.
<B>Det är en speciell</B> sorts ljud, de lågfrekventa ljuden, som gör oss okoncentrerade, ger förhöjda halter av stresshormonet kortisol och kan orsaka trötthet och huvudvärk.
En del av den ökade stressen i arbetslivet kan bero på det ständiga bakgrundsbullret som vi knappt är medvetna om.
De lågfrekventa ljuden tränger igenom väggar, tak och golv och är svårare att dämpa jämfört med ljud med högre frekvens.
För personer som arbetar i kontrollrum med att övervaka processer har det lågfrekventa ljudet stor betydelse för uppmärksamheten.
Hittills har Johanna Bengtsson arbetat i kontrollerad laboratoriemiljö med att låta försökspersoner utföra olika arbetsuppgifter i olika ljudmiljöer.
Nu ska hon fortsätta med att gå ut i verkligheten och undersöka ljudmiljön på kontor, i undervisningslokaler och på sjukhus bland annat.
<B>Hon skulle också vilja</B> titta närmare på hur boendemiljön inverkar på arbetsprestationen.
- Det finns de som bor med trafikbuller åt gatan och det ständiga ljudet av fläktar från gården, säger hon.
Ungefär en tredjedel av befolkningen är mer ljudkänslig än andra och de har också visat sig få mer besvär av att vistas i miljöer med lågfrekvent buller.

